# Проблема насильства проти дітей

Усі діти мають право жити в безпеці, ходити до школи та навчатися. Проте **не всі діти мають доступ до школи, змогу безпечно дістатися до школи, навчатися в безпеці в школі чи почуватися частиною шкільної спільноти.** Ці проблеми виникають через низку факторів: надто часто стать, інвалідність або приналежність до певної меншини впливають на можливість дитини ходити до школи. У деяких випадках географічне розташування, безпека на дорозі, насильство або конфлікт у громаді заважають дитині дістатися школи. В інших випадках **діти стикаються з дискримінацією** , булінгом/цькуванням або фізичними покараннями в школі чи поблизу неї. Такі порушення прав дитини можуть завдати тривалої фізичної та психологічної шкоди, наслідки якої можуть відчуватися і в зрілому віці. **Відсутність у дітей можливості навчатися в безпеці спричиняє негативні соціальні й економічні наслідки, впливає на родини та спільноти загалом**. Небезпечне середовище в школі часто є наслідком соціальних і гендерних норм та стереотипів. Воно посилюється нерівним розподілом влади в суспільстві. Тому безпечне середовище для навчання необхідне, щоб захистити кожну дитину від булінгу/цькування, тілесних покарань, словесного або сексуального залякування та зловживання, торкання без згоди на це, сексуального примусу, посягання та зґвалтування, а також іншої ганебної поведінки. Необхідно зазначити, що зазнати насильства можна як у фізичному житті, так і онлайн.

Загалом, у світі близько **130 мільйонів (дещо більше ніж одна третина) учнів віком від 13 до 15 років стають жертвами булінгу/цькування.** Учні, які потерпають від булінгу/цькування, мають гіршу успішність у математиці та читанні порівняно з дітьми, які не стикаються з такими негативними практиками. Випадки насильства трапляються не лише на території школи, а й на шляху до неї. Лише упродовж 2016 року були зафіксовані або підтверджені близько 500 нападів або погроз нападів на школи у 18 країнах чи територіях, що потерпають від конфліктів.


**Зв'язок набору уроків із із міжнародними документами?**

Цілі Сталого Розвитку (Sustainable Development Goals): У 2015 році всі 193 держави-члени ООН затвердили 17 Цілей сталого розвитку.

**Глобальні цілі № 4 і 16** прямо підтверджують прагнення країн забезпечити право дитини на навчання та безпеку.

Глобальна ціль 4 (Якісна освіта) закликає створити для всіх безпечні, інклюзивні та ефективні умови навчання, де відсутні будь-які прояви насильства.

Глобальна ціль 16 (Мир та справедливість) закликає припинити насильство, експлуатацію, торгівлю людьми та всі форми насильства щодо дітей та катування дітей.

**Конвенція ООН про права дитини (Convention on the Rights of the Child):** Створення безпечних умов для навчання не є проявом особливої лояльності до дітей, тому що навчання в безпеці є правом дитини. Усі держави-учасниці Конвенції погодились працювати над виконанням вимог Конвенції.

> **Стаття 12** (право дітей на вільне висловлення власної думки та поглядів, а дорослі мають
слухати та приділяти належну увагу думкам дітей).

> **Стаття 19** (свобода дітей від будь-яких форм насильства)

> **Стаття 28** (право дітей на освіту)